---
id: 2022-10-26-11
titolo: Introduzione alla Virtual Reality
featured: false
autore: Marco Minetti
data: 2022-10-26
cover: cover.webp
introduzione: "Questo post descrive che cosa è la realtà virtuale, a cosa serve e per cosa viene usata." 
pubblicato: true
sezione: IT
categorie:
  - VR e AR
  - Strumenti di utilizzo
  - Applicazione nel lavoro
---


## Introduzione



Oggi vi parlo della ***Realtà Virtuale***.
Dall’inglese *Virtual Reality*, la Realtà Virtuale o VR, è una realtà simulata, un mondo digitale dove si viene immersi indossando un apposito visore. Una realtà che avvolge totalmente l’utente, andando a mascherare del tutto la percezione (quantomeno visiva) del mondo fisico intorno a lui.
Quindi, la Realtà Virtuale è una tecnologia immersiva che proietta l’utente in un qualsiasi luogo 3D.

In questa realtà, l’utente può trovarsi in qualsiasi luogo e vivere avventure ed esperienze in prima persona, abbattendo le barriere geografiche e simulando qualsiasi ambientazione.
Se dovessi riassumere, le esperienze VR sono in grado di immergere completamente l’utente in un nuovo mondo, in un nuovo spazio e in un nuovo tempo.
La Realtà Virtuale nasce dalla *“interazione”* tra dispositivi hardware e software che creano uno spazio virtuale all’interno del quale l’utente può muoversi liberamente.
Io lo trovo spettacolare.


## Realtà Virtuale e Realtà Aumentata

Ricordiamoci di non confondere la Realtà Virtuale con la Realtà Aumentata.
Quando si parla di **Augmented Reality** (AR), come dice la parola stessa, ci si riferisce ad una versione “aumentata” della realtà, creata grazie all’ausilio della tecnologia che aggiunge informazioni digitali sovrapponendole all’ambiente reale.


## Strumenti per la Realtà Virtuale

Per una perfetta immersione nella realtà virtuale abbiamo bisogno di tre strumenti:
1. 	un **visore integrato** con un display che avvolge la vista;
2. 	un **sistema audio** surround;
3. 	un **computer** (una console o uno smartphone) e un controller, o altro dispositivo di input.

![Display](/img/posts/introduzione-alla-virtual-reality/VR-3.webp "Display e due controller")
 
L’obiettivo dei visori VR è quello di creare una sorta di **nuova dimensione**, qualcosa di ben diverso dal 3D offerto da TV o occhialini più o meno speciali. È vero che si tratta, anche in questo caso, di un ambiente virtuale in tre dimensioni ma che non ha limiti né *“punti ciechi"* perché lo schermo del visore copre ogni possibile movimento degli occhi e della testa. Il video, o il gioco, viene inviato dal computer al visore tramite un cavo HDMI (alta definizione). 

Alcuni modelli si presentano con uno **schermo LED** per ciascun occhio con l’aggiunta di lenti, mentre altri permettono persino di regolare la distanza tra gli schermi e gli occhi per una visione ancora migliore. In altri prodotti, invece, come il Daydream di Google e il Samsung Gear VR, è lo smartphone a fungere da schermo, ma inserito in un apposito alloggiamento.

Alcuni visori usano uno stratagemma per offrire un’immersione nella realtà virtuale ancora più spettacolare: allargare il campo visivo, per esempio ingrandendo la dimensione delle immagini. Un **display** a 360 gradi risulterebbe troppo costoso, oltre che inutile, quindi la maggior parte dei prodotti di fascia alta offre un campo visivo dai 100 ai 110 gradi che sono più che sufficienti per raggiungere questo obiettivo. 

Inoltre, per rendere le immagini ancora più realistiche, è necessario un *“frame rate"* – ossia una frequenza di fotogrammi – dell’ordine di circa 60 fps per evitare una visione a scatti o che dia fastidio agli occhi. L’attuale generazione di visori, come l’**Oculus Rift** o la PlayStation VR, offrono rispettivamente una frequenza di 90 fps e 120 fps.

Anche altre tecnologie entrano in gioco quando si parla di realtà virtuale, come l’**head tracking**, ossia quel sistema che monitora il movimento della testa: l’immagine, in pratica, si sposta seguendo esattamente i movimenti del capo: in alto in basso, di lato, avanti e indietro. 
È quello che in gergo viene chiamato *“six degrees of freedom“*, ovvero *“sei gradi di libertà"*. 

L’head tracking, per funzionare, richiede la presenza all’interno del visore di strumenti come un giroscopio, un accelerometro e un magnetometro.
Il Sony utilizza, per esempio, nove luci led posizionate sul suo visore che, comunicando con una videocamera esterna, offrono un tracking di 360 gradi. 

Oculus propone un sistema simile, ma non paragonabile a quello della PlayStation VR. Si parla, inoltre, di **latenze** (tempi di reazione) davvero minime dell’ordine di 50 millisecondi, se non addirittura 30 ms per la Oculus. Non può ovviamente mancare, in un visore che si rispetti, un sistema audio professionale che offra, soprattutto nei giochi, la sensazione di suoni che provengono da tutte le direzioni, in avvicinamento o in allontanamento.

L 'head tracking, infine, va in coppia con l’**eye tracking**. La tecnologia, in questo caso, per monitorare il movimento degli occhi sfrutta un sensore a infrarossi che offre, l’ulteriore vantaggio, di rendere ancora più realistica la profondità di campo. Nei visori standard, però, le immagini sono tutte a fuoco, ben diverso dal modo in cui si vede la realtà. Non a caso, i modelli di fascia alta sono in grado di giocare con il “fuoco", per così dire, sfocando, per esempio, le immagini in lontananza e lasciando nitide quelle in primo piano.

L’ultima frontiera della realtà virtuale è il **motion tracking**: il sensore di movimento per conoscere sempre dove si trova l’utente nello spazio, caratteristica di Microsoft Kinect. Qui, però, entriamo nel campo degli accessori opzionali. Tra i pochi modelli che offrono questa tecnologia, ci sono le solite Oculus e Sony. Ma esistono anche altri dispositivi che molti produttori stanno abbinando ai visori di realtà virtuale come controller o joystick, comandi vocali, guanti intelligenti e persino tapis roulant.


## Utilizzo nel lavoro

Queste novità, quindi, aprono il campo a nuove modalità di approcciare le varie **attività umane**. Anche se i visori per la realtà virtuale sono ancora principalmente associati al mondo dei videogiochi, ultimamente, gli investimenti di molte aziende si stanno concentrando sulle applicazioni per il mondo del lavoro; dalla simulazione di interventi chirurgici alla  progettazione immersiva.

![Virtual Reality](/img/posts/introduzione-alla-virtual-reality/immageblog.webp "VR nella proggettazione immersiva")

Il concetto di **progettazione immersiva** si basa proprio sulla sovrapposizione di immagini digitali nel campo visivo dell’utilizzatore: seguendo i movimenti della testa, il dispositivo aggiorna in tempo reale il campo visivo nell’ambiente virtuale, dando all’utilizzatore l’impressione di trovarsi effettivamente all’interno dell’ambiente simulato.

La realtà virtuale sta guadagnando sempre più spazio negli ambienti di lavoro di progettazione, costruzioni di macchinari, manutenzione e architettura, fornendo un ritorno di valore in termini di tempo e investimenti sulle attività stesse.

In questi campi di applicazioni, il movimento nell’**ambiente immersivo** viene generalmente eseguito usando dei controller manovrati dall’utilizzatore in modo da valutare, in tempo reale, i cambiamenti introdotti dalle varianti di progetto. Si velocizza così il processo decisionale sulla soluzione che maggiormente si addice alle richieste del cliente.

Per **il cliente**, il vantaggio offerto dalla progettazione immersiva consiste nel poter visualizzare in anteprima, da qualsiasi device connesso ad Internet, le varie fasi del progetto richiedendo, le eventuali modifiche necessarie a raggiungere l’obiettivo finale.

